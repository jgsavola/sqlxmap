Aihe
====

SQLxMap --- geometriatietoa sisältävien SQL-kyselyjen visualisoiminen

Kuvaus
------

Luodaan työasemasovellus, jonka avulla on mahdollista luoda ja tehdä
SQL-kyselyjä PostgreSQL/PostGIS-tietokantaan ja näyttää tuloksia
karttaikkunassa. Eri kyselyjen tuloksia hallitaan tasovalikolla, josta
voi valita näytettävät tasot.

Lisäksi sovelluksessa on tarkoitus käyttää mm. tekstin ja
karttakohteiden valintaa ja leikepöytää tiedon siirtämiseen
SQL-kyselyistä kartalle ja kartalta SQL-kyselyihin.

Sovelluksen tulisi myös tukea jatkuvaa käyttöä tallentamalla
istuntokohtaista tietoa, kuten käytettävät tietokannat ja niiden
parametrit, tehdyt SQL-kyselyt yms. käyttäjän asetustiedostoihin.
Tavoitteena on, että käyttäjä voi siirtyä tietokantakyselyistä
kartalle ja takaisin mahdollisimman pienellä vaivalla.

Geometriatiedon välitys karttanäytöltä SQL-tekstiin ja takaisin
tapahtuu käyttämällä geometrioiden tekstimuotoista esitystä.
Vaihtoehtoina ovat Well Known Text (WKT) ja PostGIS:in hexamuotoinen
versio Well Known Binary:sta (hexWKB):

  http://en.wikipedia.org/wiki/Well-known_text

Inspiraationa ominaisuuksille on toiminut OpenJUMP
(http://www.openjump.org/). Siinä on mahdollista mm. luoda
karttatasoja vapaasta SQL-kyselystä sekä luoda karttatasoja tekstistä,
joka koostuu WKT-geometrioista.

Jatkokehitys
------------

Jatkossa ajatuksena on pyrkiä löytämään tehokkaita tapoja yhdistää
karttakäyttöliittymä paikkatietoa hyödyntäviin SQL-kyselyihin.
Monissa yleisesti käytössä olevissa karttasovelluksissa graafinen
käyttöliittymä ja SQL-tietokannat on eristetty toisistaan niin, että
datan ristiinkäyttö käyttöliittymän ja tietokannan välillä on vaikeaa.

Tämän projektin tavoitteena on pyrkiä mahdollisimman kattavaan
ortogonaalisuuteen karttanäytön ja tietokannan välillä. Karttatasolla
ja tietokantakyselyn tuloksella on yleisesti sama rakenne:
taulu. Taulu-abstraktion avulla on toivottavasti mahdollista rakentaa
kaksisuuntaisia yhteyksiä karttasovelluksen ja tietokannan välille.
